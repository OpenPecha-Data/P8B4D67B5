༄༅། །སྡེ་གཞུང་སྤྲུལ་སྐུ་རིན་པོ་ཆེ་ཀུན་དགའ་རྒྱལ་མཚན་གྱི་ཁུ་བོ་སྙན་གྲགས་ལུང་རིགས་ཉི་མའི་གསུང་། ངེས་དོན་སྙིང་པོའི་གཏམ་ཞེས་བྱ་བ་བཞུགས་སོ། །སྟོན་མཆོག་དོན་ཀུན་གྲུབ་པ་ལ་ཕྱག་འཚལ་ལོ། །རྨོངས་པའི་མུན་ཆེན་ཟ་བའི་གཟི་འོད་ཅན། །ཉི་མའི་ཉི་མ་དཔལ་ལྡན་བླ་མའི་ཞབས། །སྙིང་གི་པདྨོར་འབྲལ་མེད་བསྙེན་བཞིན་པར། །ངེས་དོན་ཟབ་མོའི་གཏམ་འདི་ཁོ་བོས་གླེང་། ༡ །གཟུང་འཛིན་གཉིས་སུ་མེད་ཀྱང་བག་ཆགས་ཀྱི། །སྟོབས་ལས་གཉིས་སུ་སྣང་བས་དེར་ཞེན་པས། །སླར་ཡང་བག་ཆགས་གསོ་བ་འདི་ཙམ་ལས། །འཁོར་བ་ཞེས་བྱ་གཞན་ཞིག་ཡོད་མ་ཡིན། ༢ །དགེ་སྡིག་རང་གི་ངོ་བོས་མ་གྲུབ་ཀྱང་། །ཀུན་སློང་དབང་གིས་བཟང་ངན་སོ་སོར་སྨིན། །དཔེར་ན་ས་བོན་མངར་དང་ཁ་བ་ལས། །འབྲས་བུའི་རོ་ཡང་གཞན་དུ་མི་འགྱུར་བཞིན། ༣ །དེ་ཡང་ལས་མཐུན་རྣམས་ལ་མཐུན་པར་སྣང་། །ལས་མི་མཐུན་ལ་ཐ་དད་པར་སྣང་བརྟེན། །འདི་ནས་དམྱལ་བ་སོགས་ལ་འགྲོ་ན་ཡང་། །སྣང་བ་འགྱུར་བ་ཉིད་ལས་གཞན་ཡོད་མིན། ༤ །དེ་ལྟར་མེད་བཞིན་སྣང་བ་རྨི་ལམ་ལྟའི། །འཁྲུལ་སྣང་ཀུན་གྱི་རྩ་བ་སེམས་ཙམ་སྟེ། །སེམས་ཉིད་ཡོད་མེད་རྟག་ཆད་མཐའ་ལས་འདས། །དེ་ལ་ཆོས་ཀྱི་དབྱིངས་ཞེས་ཐ་སྙད་འདོགས། ༥ །སྟོང་གསལ་མཐའ་དབུས་སྒྲིབ་གཡོག་བྲལ་བ་ལྟར། །རང་བཞིན་རྣམ་པར་དག་པའི་དབྱིངས་དེ་ནི། །གདོད་ནས་སེམས་ཅན་ཀུན་ལ་གནས་མོད་ཀྱང་། །གློ་བུར་རྣམ་པར་རྟོག་པས་རང་ཞལ་སྒྲིབ། ༦ །རྣམ་པར་རྟོག་པ་གཅིག་རྗེས་གཅིག་ནོན་འདི། །ཆེད་དུ་བཀག་པས་ཁེགས་པར་དཀའ་ན་ཡང་། །གང་ཤར་རང་ངོ་ཤེས་ན་དེ་ཉིད་དུ། །རང་སར་གྲོལ་བ་ཉིད་ལས་འདའ་བ་མེད། ༧ །དེས་ན་རྣམ་རྟོག་འདས་པའི་འཕྲོ་མི་མཐུད། །མ་འོངས་འབྱུང་བར་འགྱུར་བའི་མདུན་མི་བསུ། །ད་ལྟར་གང་ཤར་རང་ངོ་ཤེས་ཙམ་ལས། །ཆེད་འཛིན་བཅས་བཅོས་མེད་པར་ལྷོད་ཀྱིས་གློད། ༨ །དེ་ལས་བསྒོམ་རྒྱུ་གང་ཡང་མེད་ན་ཡང་། །ཡེངས་སུ་མི་འཇུག་དྲན་པས་བཟུང་བྱས་ཏེ། །བཟོ་མེད་རང་བབས་སྐྱོང་ལ་གོམས་པ་ཡིས།

།རང་བཞིན་གསལ་བའི་ཡེ་ཤེས་ངང་གིས་འཆར། ༩ །ཇི་ལྟར་ཞེ་ན་རྙོག་མ་ཅན་གྱི་ཆུ། །རང་བབ་བཞག་ན་དྭངས་པ་ཇི་བཞིན་ཏེ། །འདི་ལས་གཞན་པའི་བསྒོམ་པ་ཕལ་མོ་ཆེ། །རེ་ཞིག་སེམས་ཀྱི་ངལ་བསོ་ཙམ་དུ་ཟད། ༡༠ །འགྱུར་མེད་སྟོང་པ་ཆེན་པོའི་དབྱིངས་དེ་དང་། །གསལ་ཙམ་རྒྱུན་མི་ཆད་པའི་རིག་པ་གཉིས། །གདོད་ནས་དབྱེ་བ་མེད་པར་གནས་པས་ན། །རང་གནད་རང་གིས་མྱོང་ལས་གཞན་གྱིས་མིན། ༡༡ །དེ་ལྟར་ན་ཡང་སྒྲིབ་པ་མཐུག་པ་དང་། །བསོད་ནམས་དམན་པས་རྟོགས་པར་མི་འགྱུར་བས། །བསགས་སྦྱང་སྤེལ་གསུམ་གནད་དུ་ཁེལ་བ་ཡིས། །རང་རྒྱུད་དག་པར་བྱ་བ་གནད་དུ་གཅེས། ༡༢ །གཞན་ཡང་དགེ་སྦྱོར་ཀུན་ལ་བར་གཅོད་ཅིང་། །བདག་བསྟོད་གཞན་སྨོད་ལ་སོགས་ལྟུང་བ་བརྒྱད། །བསགས་ནས་ངན་འགྲོའི་སྒོ་ཆེན་དབྱེ་བྱེད་པའི། །སྨྲ་བ་མང་པོའི་རྒྱུན་ཐག་རྦད་ཀྱིས་གཅོད། ༡༣ །དངོས་སམ་ཤུགས་ཀྱིས་ཆགས་སྡང་མི་བསྐྱེད་པའི། །གྲོགས་པོ་འགའ་ཡང་རྙེད་པ་ཆེས་དཀའ་བས། །མཛའ་བ་ཕལ་ཆེར་འཁོན་པའི་རྒྱུར་འགྱུར་བས། །གྲོགས་དང་འགྲོགས་འདོད་བློ་སྣ་རིམ་གྱིས་སྟུང་། །སྔོན་ཆད་རང་གིས་ཕར་གནོད་མ་བྱས་ན། །ཚུར་འདིར་གནོད་པ་འབྱུང་དོན་མ་མཆིས་པས། །རྒྱུ་འབྲས་བསླུ་བ་མེད་པའི་ཚུལ་ཤེས་ནས། །གནོད་ལན་ལན་འདོད་བསམ་པ་དྲུང་ནས་ཕྱུང་། །སྣ་ཚོགས་གདུལ་བྱ་བཀྲི་བའི་ཐབས་མཁས་གསུང་། །སྔོན་གྱི་མཁས་གྲུབ་མང་པོས་བཀྲལ་བའི་གཞུང་། །ཀུན་ཀྱང་ཡང་དག་ལམ་གྱི་སྟེགས་ཡིན་པས། །གྲུབ་མཐའི་ཕྱོགས་ཞེན་ཆགས་སྡང་རིང་དུ་བོར། །བསགས་བསྲུང་བརླག་པའི་སྡུག་བསྔལ་མཐའ་ཡས་ཞིང་། །ཇི་ཙམ་འབྱོར་ཡང་ཆོག་ཤེས་རྙེད་དཀའ་བས། །བསླབ་པའི་དྲན་གསོ་རུང་བའི་གོས་དག་དང་། །མི་ལྟོགས་ཙམ་གྱི་ཟས་ལས་གཞན་མི་བཙལ། །ཉོན་མོངས་སྐྱེས་མ་ཐག་ཏུ་འབུར་འཇོམས་ཀྱིས། །གཉན་པོ་འགྱངས་ན་སྤང་བྱ་ངང་གིས་འཕེལ། །རང་ངོ་ཤེས་པའི་ཀློང་དུ་འཇོག་པ་འདི། །ཉོན་མོངས་ནད་བརྒྱ་འཇོམས་པའི་སྨན་གཅིག་ཡིན། །དེ་ཡང་དབེན་པའི་གནས་སུ་རྩེ་གཅིག་ཏུ།

།བསྒོམས་ན་མྱུར་དུ་ཉམས་འོག་ཚུད་འགྱུར་གྱི། །བྱ་བྱེད་མང་པོའི་འབྲེལ་ཐག་མ་བཅད་པར། །ལོ་མང་བསྒོམས་ཀྱང་དོན་དུ་འགྱུར་བར་དཀའ། །ཕྱོགས་ཞེན་དབང་གིས་མ་ཡིན་གཟུ་བོའི་བློས། །ནང་གི་ཡོན་ཏན་མཐོང་བའི་བླ་མ་ལ། །གསོལ་བཏབ་བྱིན་རླབས་ཞུགས་པའི་སྟོབས་ཉིད་ལས། །ལས་འཕྲོ་ཅན་ལ་ཚེགས་མེད་འཆར་ཡང་སྲིད། །རྟོགས་པའི་ཉམས་མྱོང་བདག་ལ་མེད་མོད་ཀྱང་། །གོ་ཡུལ་ཙམ་དུ་འཁོར་འདས་ཀུན་གྱི་གནད། །ཕྱོགས་ཙམ་ཤེས་པ་ཡི་གེ་བཀོད་པ་འདིས། །ཐར་པ་དོན་གཉེར་ཚོ་ལ་ཕན་པར་ཤོག །ངེས་དོན་སྙིང་པོའི་གཏམ་འདི་ནི་ཤིན་ཏུ་བསིལ་ཞིང་མཐོ་བའི་སར། ཁ་དཀར་རྐྱང་དང་འབྲོང་བུས་རྟག་ཏུ་བཟུང་བ་གནམ་སྔོན་མོ་གུར་དུ་ཕུབ་པ་ལྟ་བུ་མ་ཡོད་ལ་དོར་ཞེས་བྱ་བར་ཡུལ་ལི་ཐང་ཕྱོགས་ཀྱི་བན་འཁྱམས་སྙན་གྲགས་ལུང་རིགས་ཉི་མས་སྨྲས་པ་དགེའོ།། །། PAGE \* MERGEFORMAT 2 སྡེ་སྟོན་ཨ་འཇམ། ངེས་དོན་སྙིང་པོའི་གཏམ། PAGE \* MERGEFORMAT 1 